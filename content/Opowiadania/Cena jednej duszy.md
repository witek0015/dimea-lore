---
publish: "true"
created: 2025-05-14
updated: 2025-05-14
tags:
  - opowiadanie
---
<h1 style="text-align: center; color: var(--secondary)">I.</h1>
Zimna moneta pod językiem nie drgnęła, gdy wypowiedziała modlitwę. Nie było to w żadnym stopniu zgodne z procedurą, która poznała podczas szkoleń kapłańskich. Natrętna myśl pojawiła się w głowie Mariell: _pożegnanie duszy zmarłego nie powinno być problematyczne._ Ciężkie pnącza paniki zacisnęły się na jej szyi. Lata szkoleń, wyrzeczeń, samotności i modlitw – wszystko to skondensowane do tego jednego momentu, jednego, ostatecznego testu. Jedna chwila i jeden zmarły, podstarzały mężczyzna dzielił ją od szanowanej pozycji kapłanki Athreosa.

Poczuła na sobie zimny wzrok naczelnego kapłana, wyrażający zniecierpliwienie i oczekiwanie na zimną, ostateczną nieodwracalną śmierć. Szybkie, wprawne ruchy ręką na posrebrzanej tabliczce jedynie zmagały stres Mariell. Ciche chrząknięcie, drżący oddech i nerwowe spojrzenie po surowej, ozdobionej jedynie stołem rytualnym i dwoma rzędami prostych kolumn sali pogrzebowej zdradzały echo jej strachu.

­­— Czyżbyś nie była gotowa na służbę w imieniu Przewoźnika? — słowa kapłana wybrzmiały w małym pomieszczeniu niczym rdzewiejący dzwon świątyni, brzęczący i rozcinający wilgotne powietrze pachnące metalem i orientalnym kadzidłem, koniecznym do prawidłowego rytuału.

— No cóż, ponowimy próbę jutro. — wraz z tymi słowami z głośnym trzaskiem zamknął notatnik i skierował swoje kroki w stronę schodów prowadzących na uliczki Świętego Traktu. Jedynym towarzyszem Mariell, stojącej w cieniu kolumn pozostało echo kroków kapłana, kruszące ciszę niczym marmur.

— Ja… Wszystko jest przygotowanie… On… — jej głos, delikatniejszy i wdzięczniejszy od głosu starego kapłana urwał się jak nić życia, kiedy poczuła ciężar na języku oraz szept zza monety.

<h1 style="text-align: center; color: var(--secondary)">II.</h1>

— _Nie… jestem gotowy._

Ten uwięziony oddech, cień świadomości, subtelny, ale wyczuwalny, wypełnił całą świadomość Mariell. Nie była już sama w swojej głowie, a gościła tam zmarłego człowieka. W trakcie swoich przygotowań kapłańskich czytała o takich sytuacjach, natomiast nie znała osobiście osoby, której przytrafiłaby się taka historia. _Gdyby tylko starszy kapłan tu był!_ Wytężając pamięć, przypomniała sobie szereg sytuacji, które doprowadziłyby do pozostania duszy w świecie śmiertelników; zemsta, miłość, niesprawiedliwa śmierć, niewysłuchane pożegnanie, zapisanie komuś swojej duszy… Powodów było mnóstwo, a ona musiała odkryć, co jest kotwicą duszy tego mężczyzny i sprawić, aby więź pękła.

— _Jeśli słyszysz… nie musisz odchodzić, Ale powiedz mi, dlaczego nie możesz._ — nawet w myślach jej głos drżał i ociekał strachem. Czuła, że ciało pachnie życiem, że odejście duszy mężczyzny jest przez coś zatrzymane, i pomimo tego, że zwłoki przestały funkcjonować to istota człowieka nie jest w stanie wkroczyć na Łódź. Odpowiedziało jej tylko milczenie. Cisza stawała się przytłaczająca, swoją gęstością przewyższała wilgoć sali i kadzidło. Po chwili namysłu, zaczęła po kolei gasić perfumowane świece rozłożone na brzegach kamiennego stołu, przy którym pracowała. Pomieszczenie skąpało się w mroku i chłodzie. Mareill była w stanie zobaczyć parę wodną kondensującą się z jej oddechu. W rozdrganych płomieniach kilku ostatnich, jeszcze zapalonych świec ciało mężczyzny wglądało jak żywe – policzki wydawały się pełniejsze, oczodoły mniej zapadnięte, a klatka piersiowa jakby się podnosiła. Niespokojne spojrzenie Mariell spoczęło na ciasnym, łańcuszku oplecionym na szyi zmarłego. Został spleciony z bardzo cienkiego złotego łańcuszka, w którym zostały osadzone małe, okrągłe kawałki czarnego obsydianu. Dla każdego cywilizowanego Dimejczyka oznacza to tylko jedno – dłużnik Orzhova. Niestety, to dalej nie było definitywną przyczyną niechęci duszy mężczyzny do opuszczenia tej strony Rzeki.

— _Ktoś… mnie zatrzymał_ — tym razem była pewna, że nie są to omamy, a wyraźny głos umęczonej duszy, która oczekuje odejścia. — _Oddaj mnie ciszy._ — prośba mężczyzny była w tej chwili nie do spełnienia. Zgasiła ostatnie, niepewne płomienie świec i wyruszyła w stronę domu pogrzebowego, znajdującego się piętro wyżej.

<h1 style="text-align: center; color: var(--secondary)">III.</h1>

Widziała dokładnie, czego tam szuka. Aktu zgonu mężczyzny, którego dusza nie chciała jej się przedstawić. Z odmętów pamięci odkopała moment, w którym kapłan opiekujący się jej szkoleniem przedstawił jej mężczyznę – jego imię zaczynało się na literę L. Mała pomoc, ale był to jakiś punkt wyjścia. Nigdy wcześniej tam nie była, jako że adepci kapłańscy nie zajmują się pośmiertną biurokracją. Ich domeną jest praca w terenie: odprawianie pogrzebów, sprzedawanie odpustów, moralizowanie szarych obywateli.

Każdy krok po kamiennych, grubo ciosanych schodach był jak przeprawa przez samą Rzekę. W głębi duszy obawiała się, że każdy mijany kapłan, adept i pracownik porządkowy zaczną się wypytywać o cel jej wyprawy do tego grobowca ton pergaminu i ambicji niejednego urzędnika. Dotarła do głównego holu archiwów. Korytarze odbijały od niego w prawo i lewo w równych odstępach, tworząc labirynt dokumentów, akt i oświadczeń. Na samym początku holu znajdowały się stanowiska biuralistek, gorliwie obracających srebrne dyski, zmatowiałe od dotyku. Prześliźnięcie się pod ich spojrzeniami nie było żadnym problemem. Teraz tylko uważać na wykwalifikowanych kapłanów, którzy od razu rozpoznaliby osobę bez zezwolenia na przebywanie w archiwach. Sprawdzając odnogę za odnogą i nasłuchując odgłosu kroków, doskonale odbijających się od długich regałów wypełnionych dokumentami zapisanymi na srebrnych tabliczkach, starała się znaleźć jakąś regułę w tym, jakie dokumenty, jakiej kolejności i gdzie są przechowywane. — _Mogłam uważać na zajęciach z administracji danych denatów._ — pomyślała, wychylając się za kolejnego regału, unikając przechodzącej w sąsiedniej alejce pary kapłanów, odzianych w ciężkie szaty zdobione głośno brzęczącymi srebrno-złotymi zdobieniami. Pośród tysięcy tabliczek traktujących o zmarłych, żywych i wszystkim pomiędzy z Białejłaski, wiele było takich, które traktowały o mężczyznach, których imię rozpoczyna się literą L. Całe szczęście dla Mariell, akty zgonu wraz ze wszystkimi koniecznymi aneksami były opatrzone litografiami zmarłego, oczywiście zanim umarł.

Zapiski w sygnaturach duszy były sporządzone piękną, czarną kursywą, niemalże wystającą ponad srebrne tabliczki. Jeden po drugim, kolejne nietrafione wpisy. Mariell poczuła rezygnację. Zadanie, które postawiła sama przed sobą wydawało się tytaniczne – tak dużo akt, tak mało czasu do ponownej próby przeprowadzenia mężczyzny przez Rzekę. Nie była pewna, czy to łut szczęścia, czy błogosławieństwo Athreosa, niecierpliwiącego się, by przewieźć kolejną duszę, bo jedna z tabliczek wysuwanych losowo przez Mariell okazała się tą jedyną, której szukała. Wiele wpisów kończyło się pieczęcią Athreosa. Ten – był przerwany, jakby ktoś wstrzymał ruch dłoni w połowie modlitwy. Nie skupiała się na treści – każda sekunda przybliżała ją do bycia przyłapaną i przekreśleniu jej kariery w służbie Boga Przejścia. Skrzętnie ukryła tabliczkę pod luźnymi szatami adepta i pośpiesznie wyruszyła do sali pogrzebowej.

<h1 style="text-align: center; color: var(--secondary)">IV.</h1>

Poruszając się praktycznie po ciemku, w ręce ściskając ukrytą pod połami płaszcza tabliczkę odnalazła centralny ołtarz pomieszczenia. Szybko rozpaliła świece. Zastanawiała się, czy ciało będzie leżało tak samo. Czy nadal będzie wyglądało jak śmierć – czy już jak więzień?

A jednak – mężczyzna leżał tak samo jako go zostawiła, z dłońmi złożonymi w gest modlitwy i monetą rytualną pod językiem. Moneta połyskiwała w ustach, jakby próbowała coś powiedzieć, ale to Mariell miała mówić. Zamiast tego, otworzyła tabliczkę i zgłębiła się w zawiłościach śmierci tego człowieka. Sytuacja, która była przedstawiona na srebrze była bardzo niejednoznaczna – nazwisko mężczyzny zmieniało się na różnych dokumentach, to samo z charakterem pisma odręcznych podpisów, a rubryka najważniejsza dla kapłana Athreosa, czyli data przejścia – była przekreślona. Jednakże nie to było w tym dokumencie najciekawsze: na samym dole ostatniej woli denata widniała informacja „_Dług przeniesiony”_, a zaraz po niej „_Zgoda domniemana (bez potwierdzonego głosu)”_. Obraz malowany milczeniem duszy stawał się coraz wyraźniejszy. Imiennik denata zaciągnął dług w jego imieniu u brokera dusz. Parszywy los, który spotyka zaskakującą ilość moralnie dobrze prosperujących obywateli. Najczęściej takiego wyłudzenia dokonuje partner bądź członek rodziny. Może tak też było w tym przypadku… Każda przeczytana linijka dokumentu sprawiała, że serce prawie wyskakiwało z piersi Mariell. Była pewna co do wielu niedopowiedzeń na dokumencie i żałowała, że nie jest w tym momencie inspektorem dusz Azora. Przykuć duszę do naszego planu i przesłuchiwać ją jest o wiele prościej niż liczyć na łaskawą odpowiedź umęczonego cienia przeszłości.

Rozpaliła świece, przygotowała wszystkie elementy rytuału zgodnie z jej naukami, lecz zamiast wypowiadać wyuczone formułki, zaczęła:

— _Widzę to. Nie rozumiem wszystkiego. Ale widzę. Pomóż mi sobie pomóc._ — znowu cisza. Mężczyzna zdecydowanie nie był w nastroju do zdradzania swoich długów i zobowiązań. Moneta pozostała tak samo nieruchoma, jak była wcześniej. Wstrząsana dreszczami, których źródłem było jednocześnie przenikliwe zimno kamiennych posadzek i ścian pomieszczenia jak i jej strach przed nieznanym, czekała. Tym razem nie na darmo.

— _Nie mogę przejść. Nie jestem w całości sobą._ — głos był delikatniejszy od pierwszych kropel deszczu wzburzających taflę Łzy Athreosa wiosną, ledwie przebijał się przez głośne bicie serca Mariell.

— _Chcę ci pomóc. Wypożyczyłam twoje dokumenty z archiwum i widzę w nich, że twoja dusza prawdopodobnie jest zadłużona bądź zastawiona. Wiesz coś o tym?_ — uradowana pierwszą sensowną odpowiedzią, Mariell od razu przeszła do konkretów, bojąc się, że nagła komunikatywność duszy przeminie łatwiej niż fala na rzece. — _Powiedz mi, czy wymieniłeś swoją duszę? Czy ją przegrałeś? Cokolwiek, co naprowadzi mnie na to, jak oddać się Łodzi._

— _Złożyli mnie jako zastaw. Ale nikt nie zapytał, czy mam coś do powiedzenia. Nic nie wiem o żadnym długu. Umierając, byłem przekonany, że moja dusza należy do mnie._ — odpowiedzi okradzionego istnienia stały się bardziej obecne, pełniejsze. Mimo tego, jego głos dalej był kruchy i odległy. Był to głos kogoś, kto zdecydowanie nie zasługuje na odmówienie mu ostatniej podróży. Kamień stołu rytualnego, na którym oparła dłonie, parzył ją swoim zimnem. Poczuła mimowolną sympatię do mężczyzny.

— _Nikt nie zasługuje na bycie okradzionym z zaświatów. Czy wiesz może, kto wymienił twoją duszę?_ — oczekiwała od ducha jasnej odpowiedzi i przeliczyła się. Zamiast słyszeć słowa, zobaczyła obrazy. Poczuła się, jakby na moment znalazła się w przestrzeni międzyplanarnej. Spośród mgławic i odległych gwiazd wyłonił się obraz młodego mężczyzny. Twarzą przypominał zmarłego, który jeszcze przed chwilą leżał przed nią na kamiennym stole. Siedział przy szpitalnym łóżku, trzymając w rękach zwinięty pergamin. — _Czy to twój syn?_ — spytała szeptem.

— _Jest… chory… Mówił, że to jedyny sposób._ — Mariell wiedziała doskonale, że to nie był jedyny sposób, ale widziała w tym geście altruistycznej miłości coś, co nie pozwoliło jej wyprowadzać duszy z błędu. O ile faktycznie gest ten faktycznie brał swoje źródło w ojcowskiej miłości, a nie w chciwości syna.

Widziała co musi zrobić. Bała się tego i zdawała sobie sprawę z konsekwencji jakie za to grożą. Otworzyła swój jeszcze pusty dziennik kapłański i skrzętnie przepisała godność ducha na żółty pergamin. Od teraz był pod jej opieką. Jeżeli coś stanie się z jego duszą, ona zapłaci swoją. Najwyższy zaszczyt oraz najcięższa próba spotkała ją na próbnym rytuale, jeszcze zanim otrzymała pełnoprawne święcenia. Miała głęboką nadzieję, że jeżeli Athreos to widzi, to milczy. Stanowczym gestem, nie uważając na formułki i procedury rytualne, nagą dłonią zgasiła perfumowane świece, kąpiąc pomieszczenie w całkowitej ciemności. Jedynym źródłem światła był wąski przesmyk pod ciężkimi, dębowymi drzwiami na szczycie schodów. Z niemałym wysiłkiem owinęła ciało w płótno i zarzuciła je na swoje barki.

— _Nie oddam cię ciemności._ — szepnęła, wspinając się po stromych schodach, licząc na wtopienie się w tłum licznych żałobników Białejłaski
